Tomonikiri mi ma temeka siki ngisi, Okwein Be ori omi-e; o Tamuno Be na omi-e, Tamuno Be na ori na pki gboriye-e 2 Anibe saki mi ngisi Okwein Be Tamuno Be na omi-e. 3 Obu bu Tamuno Be boro ye mamgba tememe teme ye mamgba o soka se teme gboriye so ofor-e. 4 Okwein Be ani dumo mi be chuku-e, se min dumo mi enekubu oki bo tomoni mamgba pirime. 5 Enekubu mi kanakana mi bie biapakame, se kanakana mi ma ngisi ani binmake.
	6 Tamuno Be oria okunwengibo be nwo seni firimame, Jon nwo chin bo be, 7 bo enekubu mi gbolomaye nwo duko tomoni piribia erechi bo bo be, miese inimgba oku mi na se berenibia bara. 8 Ori na obu na enekubu mike; o bo enekubu mi gbolomaye nwo duko-e bome. 9 Min ani kokoma enekubu mi-e – tomonikiri mi bie so bo enekubu mi, se bia tomoni mamgba ogono sarama ye mi.
	10 Okwein Be anisiki mi bu tomonikiri mi bie omi-e, Tamuno Be obu boro piki tomonikiri mi tememe nwọ be soni tomonikiri mi o nemike. 11 Ori oria ama nwo bome, okuma oria ama apu ma ini ori okike. 12 Ani simeoku-simeoku soni, dapu kokoma ori oki seni o berenime ini mi o kuro se piriye-e bo Tamuno awo nwọ so. 13 Tomoni yemiemie bara bu ini weri bo Tamuno awo nwo soke, dabo tomonikiri awo yiyi bara buke; Tamuno Be na minabuna ani inia Da-e.
	14 Okwein Be bo tomonibo some, se dikibugerere na kokomaye na obu beinme, o piki minea ogboku mine na angame. Wa oria boma mi orime, o min boma mi okime ani Dabo Be ngeri Toku bara bu.
15 Jon be o gbolomaye nwo dukome. Ori oloku pakumame "Be ani ari o gbolomaye nwo duko o piri sime bo be-e a min bara mi nwo duko siki na 'Ori iya obuju boabe okuma ori opusotein i nengime aniatibi o tatari sime ari ogbo ini i yime'".
	16 Oria opu dikibugerere bu o mine mgba belemame, dukoma dukoma belema o nwose wa pirime. 17 Tamuno Be Mozizi be bu boro oloko mi pirime, okuma dikibugerere na kokomaye mi na Jizos Kraist Be bu boro bome. 18 Jin siki Tamuno Be orisa bo ma ofori-e. Oria gbori Toku Be kenge-e, ani Tamuno Be sime oku nwo sime bo be piki Dabo Be anga siki sime bo be, ori mi miese ini o nemisa ye-e.
	19 Jerusalem bie sime Ju bereton-apu ma na agbamieapu na, Livaiapu ma na, nwose Jon be firimame, se o gbelame, “Iri tubo?”
	20 Jon be o pekere dukuke nwo be yeke, okuma o belema duko inia toru finjime, na: “Mesaya Be irike.”
	21 Ini nwo gbelame, “Aniokuma, iri tubo? Ilaija be iri?” Jon be nwo perekeme, “En-en, Irike,”
	Ini nwo gbelame, “Ikiankorobo be iri?”
	O nwo pekereme, “En-en.”
	22 Ini nwo beme, “Aniokuma duko wa piri. Wa pekerebipi se mun wa firima apu ma piribia bara. I gbolomaye bu cheye i nwo be?” 
	23 Jon be pekere bu Aizaya ikiankorobo be dukoye me nwo dukome:

	24 Farisiapu ma se firima okunwengiapu ma, 25 anisiki Jon be gbelame, “Iri nemikase Mesaya Beke anikanika Ilaija beke, piki Ikiankoroboke, nwo be okuma nde i gose mengi se nweni sarari ye? 
26 Jon be pekereme "mengi mi a se o sara ye-e okuma ominea ogboku o nemi ka gboribo chue sime warabe.  27 Ori iya obuju boabe okuma o buo sime akpakama diki finma soni gbeinke.
	28 Betani bie maa ye mamgba pakame, Jodan Toru mi bu irua pakapaka nyo mi ani Jon be mengi sarari nyo mi-e.
29 Anibe ene ba Jon be Jizos be o damabo ari oku ori se now beme "Be Tamuno Anana-Toku Be-e tomonikiri mi be sima dekisin bo be! 30 Be ani a bere be bo be-e a nwo be siki na anitibi o tatari sime ari ogbo jni i yime. 31 O bo sobia ye a nemike okuma a bo mengi se nweni sarabe miese Izrel-apu ma o nemibia bara.
32 Min ani Jon be chie onye mi-e: “A Teme Be orime, okuku bara nwose sobie korobo, se oria ogono chieme. 33 A pa piki ma nemike na ori-e, okuma Tamuno Be, i firima na a mengi se nweni sara nwo be bo be, nwose i beme, ‘Teme Be korobo inibo ogono chiebia bo i nwo oribia ori mi Fiafia Teme be nwose mengi se nweni sarabia ye-e’. 34 Ari ani orisam, se a duko o piriabe na, ori ani Tamuno Toku Be-e.”
	
	35 Anibe ene ba, Jon be na oria obudukoapu mama apu na pki anianga omi-e, 36 O Jizọs Be orime o nwengi boroari siki. Se o nwo beme, “Be Tamuno Anana-Toku Be-e!”
	37 Mama obudukoapu ma o min mi duko oku nwo naa se Jizọs Be dukome. 38 Jizos Be vinpiki ini o dukoari oku ori se ini gbelame, O che doki-au?”
	Ini nwose o pekereme, “Nde nyo i anga, Rabai?” (Mi okwein mi fie aye, “Yediebo.”)
	39 O nwo pekereme, “O bu diki.” Ani ini obu so ori anga nyo mun ye-e, se ene mi bu kon siki mi nwo se ori na simeme. (Ani pa inein-a so pembe ye nwo lasam ene ogboin bu.)
	40 Jọn be dukoye mi naa se Jizos Be bu so mum mama apu ma be gboribo ani Andru be-e, Saimon Pita numbireowu be. 41 Anikirikiri Andru be numbireowu Saimon be ori se duko o pirime, “Mesaya Be wa ori orisam.” (Mesaya fie aye ani “Kraist.”) 42 Anisiki mi o Saimon be okimun Jizos Be piri ye-e.
	Jizos Be o diki se nwo beme, “(Iya ere ani Saimon Jon ya be, okuma ini nwose i chinbia Kifas.” (Mi na Pita na gboriye-e ani fie aye “Dupari.”)
43 Ani be ene ba Jizos Be ton peleme na o Galili munbia. O Filip be orime se nwose o beme "Iri na bo!" 44 (Filib be Betsaida bo-e, Andu be na Pita be na anga ama mi.) 45 Filip be Natani-el be ori se duko o pirime, "Mozizi be Oloko diri mi bie obu ye giein, piki ikiankoroapu ma o gbolomaye giein bo be, wa ori orisam.  Ori ani Jizos, Josef, ya Nazaret bo be-e."
	46 Natani-el be nwo gbelame, Nazaret ama mi bie soni ibi ye pakabo be?”
	Filip be o pekereme, “Bo diki.”
	47 Jizọs Be Natani-el be o damaboari oku nwo ori siki, ori o gbolomaye bu now beme, “Be kokoma Izrel bo-e o bie iruo ofori-e!”
	48 Natani-el be o gbelame, “Nde i nemi oku?” 
	Jizọs Be pekereme, “I fig chin mi chuku simeari siki ari i orime, Filip be ma i chinka siki.”
	49 “Yediebo,” Natani-el be nwo pekereme, “Iri Tamuno Toku Be-e! Iri Izrel Amanyanabo Be-e!”
	50 Jizos Be nwo beme, “I berenisa ani fig chin mi chuku i sime siki ari i orime a nwose i be ye gose? I ibioku maa nengi-a ye oribia!” 51 Se o nwose ini beme, “A kokomaye duko o piriabe: omine oribia so mi finjibia se Tamuno enjelapu Tombo Toku Be ogono iwo na ideri na bia oku.”

Kena Ḅe Ereya mi